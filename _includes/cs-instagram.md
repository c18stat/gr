### Instagram

Το Instagram από την πρώτη στιγμή κιόλας της κυκλοφορίας του αποτέλεσε ένα κοινωνικό  φαινόμενο όπου 9 χρόνια μετά εξακολουθεί να παραμένει η πρώτη εφαρμογή αποκλειστικά  για φωτογραφίες. Το ενδιαφέρον με το Instagram είναι το ότι αποτελεί το μοναδικό μέσω κοινωνικής δικτύωσης ανάμεσα στα κορυφαία (Facebook, Twitter) όπου η χρήση του γίνεται αποκλειστικά μέσω κινητής εφαρμογής, παρόλο που διαθέτει και διαδικτυακή πλατφόρμα η οποία όμως δε δίνει όλες τις δυνατότητες που προσφέρει η εφαρμογή.

Ας πάρουμε όμως τα πράγματα από την αρχή. Δημιουργοί του Instagram είναι οι Kevin Systrom και Mike Krieger, όπου γνωρίστηκαν κατά τη διάρκεια της φοίτησής τους στο πανεπιστήμιο του Stanford. Ο αυτοδίδακτος στη γλώσσα προγραμματισμού HTML, Kevin Systrom ήταν αυτός όπου ανέπτυξε το πρώιμο Instagram το οποίο είχε όνομα burbn και έμοιαζε περισσότερο με το facebook καθώς πέρα από το ανέβασμα των φωτογραφιών μπορούσε κανείς να κάνει check-in και να αναρτήσει τα  μελλοντικά του πλάνα, παρόλα αυτά ο κόσμος το χρησιμοποιούσε κυρίως για να αναρτά φωτογραφίες και έτσι η εφαρμογή δεν είχε μεγάλη απήχηση. Σε αυτό το σημείο θα ενταχθεί στην ομάδα και ο Krieger που βλέποντας τον τρόπο με τον οποίο χρησιμοποιούσαν την εφαρμογή οι χρήστες δημιούργησε με τη βοήθεια του Systrom το πρωτότυπο του Instagram το οποίο αρχικά λέγονταν Scotch. Έπειτα από μήνες προσπαθειών οι δύο  συνιδρυτές δημιούργησαν το Instagram στην τελική του μορφή με τεράστια απήχηση στο κοινό  από την πρώτη κιόλας ημέρα. Ένα χρόνο μετά την κυκλοφορία του το Instagram όπως ήταν αναμενόμενο προσέλκυσε εξαγοραστές όπως το Twitter και το Facebook. Οι δύο συνιδρυτές του Instagram  αποδέχτηκαν την πρόταση από τον Zuckerber, ιδρυτή του Facebook, εξαγοράζοντας την εφαρμογή για 1$ δις με την προϋπόθεση ότι η διαχείριση θα παρέμενε ανεξάρτητη από αυτή του Facebook.

Τι ήταν αυτό όμως που έκανε το Instagram να ξεχωρίσει και να παραμείνει στην κορυφή σταθερά  9 χρόνια μετά την κυκλοφορία του; Το Instagram είναι μία εφαρμογή που μέσα σε αυτά τα χρόνια δεν έχει αλλάξει τη μορφή της, παρά μόνο έχει προσθέσει αρκετά νέα στοιχεία που την έχουν κάνει περισσότερο διαδραστική. Στην αρχή λοιπόν της κυκλοφορίας του το Instagram έδινε τη δυνατότητα στους χρήστες του να ανεβάζουν φωτογραφίες προσθέτοντας φίλτρα έτσι ώστε να γίνονται  πιο ελκυστικές και ιδιαίτερες. Μία εφαρμογή όπου απλά ανεβάζεις φωτογραφίες και έχεις τη δυνατότητα να κάνεις like και comment, κάτι το οποίο μέχρι τότε βλέπαμε στα blogs όπου είχαν μεγάλη απήχηση. Με την εισαγωγή του Instagram αρκετοί bloggers έχουν δηλώσει πως έχασαν το κοινό τους και αναγκάστηκαν να δημιουργήσουν οι ίδιοι λογαριασμό στο Instagram ώστε να διατηρήσουν τους ακόλουθούς τους. Αυτό λοιπόν μας δείχνει το πως ο κόσμος που είχε ήδη λογαριασμό ουσιαστικά οδήγησε τα άτομα που ασκούσαν κοινωνική επιρροή να ενταχθούν στην κοινότητα του Instagram και όχι το αντίστροφο όπως έχουμε συνηθίσει να συμβαίνει. Κάπως έτσι είδαμε και μεγάλους οίκους μόδας, περιοδικά, εφημερίδες, διάσημους να δημιουργούν λογαριασμούς ώστε οι οπαδοί να τους παρακολουθούν μέσω της εφαρμογής.

Σε ότι αφορά τη διάδραση στην εφαρμογή του Instagram, όπως αναφέρθηκε και πιο πάνω, το Instagram ξεκίνησε ως μία εφαρμογή διαμοιρασμού φωτογραφιών μεταξύ των χρηστών με τη δυνατότητα να ακολουθήσεις κάποιον (follow), να του κάνεις like και να σχολιάσεις τις φωτογραφίες του. Τρία χρόνια αργότερα πρόσθεσε και τη δυνατότητα να ανεβάζει κανείς και βίντεο μικρής διάρκειας σε μία ανάρτηση, αλλά το πραγματικά ενδιαφέρον ήταν το IGTV όπου μπορούσε κάποιος να ανεβάσει βίντεο 10 λεπτών κάτι που έκανε ακόμα πιο ελκυστική την εφαρμογή στους χρήστες της. Ένα επίσης σημαντικό πρόσθετο ήταν το Instagram Direct, οπού πλέον γίνονταν και ανταλλαγή προσωπικών μηνυμάτων μεταξύ των χρηστών αποκτώντας ακόμα περισσότερα χαρακτηριστικά του Facebook. Τα Instagram Stories αποτέλεσαν ένα σημαντικό κομμάτι της ανάπτυξης της εφαρμογής, αφού σε αυτή την περίπτωση, οι χρήστες μπορούν να ανεβάσουν φωτογραφίες είτε βίντεο που θα είναι διαθέσιμα για 24 ώρες και έπειτα θα αρχειοθετούνται.

Η άμεση αποδοχή του Instagram και η εξάπλωσή του κάλυψε μία ανάγκη των χρηστών να βλέπουν πολλές φωτογραφίες χωρίς να χρειαστεί να διαβάζουν μεγάλα κείμενα. Πολλοί έχουν παραδεχτεί ότι το Instagram είναι η πρώτη εφαρμογή που θα ανοίξουν το πρωί και η τελευταία το βράδυ, κάτι που μας δείχνει πόσο έχει επηρεάσει τον κόσμο και πόσο σημαντικό έχει γίνει μέσα στη μέρα. Ένα ακόμα κομμάτι που αξίζει να σημειωθεί, είναι το πόσες ακόμα εφαρμογές έχουν αναπτυχθεί (εκτός από αυτές που αναπτύχθηκαν από την ίδια την εταιρία) όπως εφαρμογές με φίλτρα, που επιτρέπουν την επεξεργασία της εικόνας και των βίντεο και ακόμα εφαρμογές που βοηθούν στην δημιουργία της έντυπης απεικόνισης των φωτογραφιών. Επίσης μεγάλο ενδιαφέρον παρουσιάζει το ότι το μεγάλο κοινό του Instagram ήταν αυτό που οδήγησε μεγάλες εταιρίες να διαφημίζουν τα προϊόντα τους μέσω της εφαρμογής, μικρές εταιρίες να προβάλουν τα προϊόντα και τις υπηρεσίες τους χωρίς το κόστος της διαφήμισης και φυσικά την εμφάνιση των Influencers όπου ασκούν επιρροή προβάλλοντας διάφορα brands καθώς κοστολογούνται ανάλογα με τον αριθμό των ακολούθων τους.

