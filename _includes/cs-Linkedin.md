## Η περίπτωση του Linkedin


Το LinkedIn είναι επαγγελματικό μέσο κοινωνικής δικτύωσης. Ιδρύθηκε τον Δεκέμβριο του 2002 από τον Ρέιντ Χόφμαν, αλλά ξεκίνησε επίσημα στις 5 Μαΐου του 2003. H έδρα της εταιρίας είναι στη Σίλικον Βάλλεϋ και έχει γραφεία ανά τον κόσμο. Όπως και τα Facebook, Twitter, Instagram έτσι και το Linkedin ανήκει στα Social Media, λεγόμενα και ως Κοινωνικά Μέσα. Αποτελεί το σημείο όπου συναντούνται  επαγγελματίες κάθε κλάδου και ειδικότητας. Πρόκειται συγκεκριμένα για ένα Κοινωνικό Δίκτυο που στόχος του είναι να συνδέσει όλους τους επαγγελματίες του κόσμου, κάνοντας τους πιο παραγωγικούς και καλύτερους στην εργασία τους. Τα μέλη που  εγγράφονται έχουν τη δυνατότητα να δημιουργήσουν το προσωπικό επαγγελματικό τους προφίλ, να αλληλεπιδράσουν με άλλους χρήστες, να αναζητήσουν εργασία, αλλά και να δημιουργήσουν πελατολόγιο.

Το LinkedIn έχει πάρα πολλές  λειτουργίες. Μια από αυτές είναι η δημιουργία και η παρουσίαση του προφίλ των μελών. Κατά τη δημιουργία του προφίλ παρέχεται η δυνατότητα λεπτομερούς παρουσίασης της εργασιακής εμπειρίας του χρήστη καθώς και αναλυτική απεικόνιση του εκπαιδευτικού του υπόβαθρου. Επιπλέον η δυνατότητα καταχώρησης προσωπικών πληροφοριών και ενδιαφερόντων και η δικτύωση και  αλληλεπίδραση με τα συνδεδεμένα μέλη είναι δυνατή. Τέλος η παροχή συστάσεων από συναδέλφους, συνεργάτες και γενικότερα μέλη του δικτύου με τα οποία είναι κανείς συνδεδεμένος και η δημοσίευση – αποστολή  αναρτήσεων, παρουσιάσεων σε άλλους χρήστες αποτελούν βασικές ακόμη λειτουργίες του Linkedin. 

Κατά τη σύνδεσή του ο χρήστης και συνδυάζοντας όλα τα παραπάνω  εξασφαλίζει μία ενεργή παρουσία στο διαδίκτυο και μια φήμη στον κόσμο του LinkedIn που είτε του δίνει γνώση από άλλους χρήστες σε θέματα που τον αφορούν αλληλεπιδρώντας, είτε στην καλύτερη περίπτωση βρίσκει εργασία.

Το επαγγελματικό κοινωνικό δίκτυο, το οποίο ανήκει πλέον στη Microsoft, έχει ξεπεράσει αυτή τη στιγμή το μισό δισεκατομμύριο ενεργούς χρήστες σε πάνω από διακόσιες χώρες, σύμφωνα με ανακοίνωση της εταιρείας. Η εταιρεία δεν αναφέρει πόσοι από τους χρήστες απολαμβάνουν τις δυνατότητες και υπηρεσίες του κοινωνικού μέσου δωρεάν και πόσοι πληρώνουν. Σε αντίθεση με τα υπόλοιπα Κοινωνικά Δίκτυα, το LinkedIn παρέχει premium πακέτα στους χρήστες τους, με τα οποία εκείνοι αποκτούν πρόσβαση σε περισσότερα ή βελτιωμένα εργαλεία σε σύγκριση με τους απλούς χρήστες

Με το LinkedIn ο χρήστης πρέπει να είναι πολύ προσεκτικός. Αυτό το μέσο επαγγελματικής δικτύωσης δεν έχει καμία σχέση με το Facebook ή οποιοδήποτε άλλο μέσο κοινωνικής δικτύωσης. Η κακή χρήση του θα μπορούσε να σταθεί εμπόδιο σε μία πρόσληψη. Επίσης, θα ήταν χρήσιμο να υπάρχει το email στη σελίδα του κάθε χρήστη προκειμένου κάποιος εργοδότης να έρθει σε επαφή.

Έτσι το μυστικό στο LinkedIn είναι απλό. Όσο περισσότερες συνδέσεις κάνει ο χρήστης, τόσο μεγαλύτερες είναι οι πιθανότητες να βρει δουλειά. Για να επεκταθεί  το δίκτυο, θα πρέπει ο χρήστης να είναι  πολύ δραστήριος και συχνά να επαναξιολογεί τις συνδέσεις του. Στις ομάδες ή χρήστες που ακολουθεί, αν δεν θέλει να γράψει κείμενο για να σχολιάσει μια ανάρτηση μπορεί απλά πατώντας το ανάλογο πλήκτρο να εκφράσει το συναίσθημά του. Στόχος είναι να διατηρείται ενεργός για να είναι ευδιάκριτος από πιθανούς εργοδότες ή συνεργάτες.
